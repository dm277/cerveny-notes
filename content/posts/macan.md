---
title: "Macan"
date: 2023-08-13T21:39:19+02:00
draft: true
tags:
  - auta
categories:
  - technika
---

# Test Porsche Macan


![image](/images/macan-white.jpg)

## Spotřeba
Při našem testování jsme autu naměřili 9,3 litru na 100 km. Ale nebáli jsme se občas pořádně šlápnout na plyn a sem tam zvolit sportovní režim. Výrobce udává kombinovanou spotřebu tohoto Macana těsně nad 6 litrů, ale na tuto hodnotu jsme se ani jednou nedostali. Nicméně při jedné stokilometrové jízdě po okreskách jsme se s lehkou nohou na plynu podívali na spotřebu 7,7 litru, a to je výborná hodnota na oturbený šestiválec s pohotovostní váhou téměř 1,9 tuny.

## Naprosto vynikající jízdní vlastnosti

Každopádně jízda v Porsche Macan je nezapomenutelný zážitek. To auto je skutečně zvýšený sporťák, který má pohon na všechna čtyři kola, a především výborně tuhý a neskutečně stabilní podvozek. V zatáčkách se vůz chová bez přehánění geniálně.

I ve vysokých rychlostech není problém projet i ostřejší, a dokonce mokré zatáčky velice přesně a bez výrazných náklonů karoserie. Vůbec nemáte strach, že byste měli nad vozem ztratit kontrolu. Náš testovaný vůz má krásná 21-palcová kola (jedny z nejhezčích kol, které jsme kdy na testovaných vozech měli), která ještě zlepšují kontakt s vozovkou a ještě umocňují sportovní dojem z jízdy.

Macan je slušně připravený i na jízdu v terénu, byť námi vychvalovaná kola nejsou zrovna ideálně dimenzovaná právě na terén. Vůz nabízí režim Off road s mírným zvýšením vzduchového podvozku i řízený sjezd z kopce. Pár hrbolatých a bahnitých cest jsme s Macanem projeli a vůz je zvládal bravurně.

## Šestiválec s příkladnou převodovkou

Tento naftový šestiválec má moc pěkný zvuk, který si nejvíce užijete ve sportovním režimu. Ani brzdy nezůstávají pozadu a nelze než pochválit jejich efektivitu a v tomto případě také sportovně přívětivou tuhost. Další prvek, který musím na Macanu vychválit, je jeho sedmistupňová převodovka. Ta pracuje přesně podle mého očekávání přesně, čistě a adekvátně zvolenému režimu.

Pochopitelně je možné kromě samotného automatu řadit pomocí pádel pod volantem, a ještě více si vychutnat dynamickou jízdu Macana. Pádla mají vnikající reakci a také mi vyhovuje jejich rozměr i umístění. Krásně a přirozeně padnou do rukou. Pokud by vám pádla nevyhovovala, pořád ještě můžete přepnout na „manuál“ a měnit rychlostní stupně aktivně pomocí řadiče převodovky.

![image](/images/macan.jpg)

## Kuličky na volantu a sportovní budíky

Bereme do ruky volant, který se drží výborně, jeho formát padne optimálně do rukou, má krásný Porsche design a v celkovém dojmu působí luxusně. Chválím profilování v oblasti palců při správném úchopu, stejně jako kvalitu kůže. Baví mě sportovní tuhost volantu, ale především jeho neskutečná citlivost na povely, které mu za jízdy uděluji.

Dokonalost pak spatřuji v ovládacích prvcích na volantu, kterou by se ostatní výrobci vozů mohli od Porsche učit. Tak málo tlačítek na volantu (navíc s perfektní odezvou) a přesto tak skvělá ovladatelnost opravdu důležitých aktivit. Unikátní jsou dva kuličkové ovládací prvky, na které si strašně rychle zvyknete. Určené jsou především pro ovládání hlasitosti audia a pohyb v menu infotainmentu v kapličce za volantem.

[images](/images/macan-volant.jpg)

Zobrazení infotainmentu mají ve voze na starost dva displeje – větší dotykový na středu palubní desky (přehledná satelitní navigace, volba stanic rádia, parkovací asistent s kamerou, atd.) a menší v kapličce vedle centrálního analogového otáčkoměru. Mimochodem i rychloměr je tu analogový. A je skvělé, že u analogů Porsche v tomto modelu vozu zůstalo. Sem prostě patří.

Nicméně malý displej úplně vpravo v kapličce nabízí několik volitelných vizuálů, které vám sdělují ta nejdůležitější momentální fakta k vozu, respektive jízdě. Stav nádrže, ujeté kilometry, celková doba jízdy, teplotu a tlak provozních kapalin a další. Prostě tak, jak má zobrazení zásadních informací ve sportovním voze vypadat.

### Naftový třílitrový šestiválec biturbo |

| Výkon motoru | 190 kW, 258 koní |
|---|---|
| Výkon motoru | 190 kW, 258 koní |
| Zrychlení z 0 na 100 km/h | 6,3 vteřiny |
| Převodovka | 7-stupňová automatická |
| Pohon | všechna čtyři kola |
| Max. rychlost | 230 km/h |
| Spotřeb | udaná 6 litrů, v praxi 7 – 9 litrů |
| Rozměry | 4 699 mm (délka), 1 923 (šířka), 1 624 (výška) |
| Objem zavazadlového prostoru | 500 litrů |
| Váha pohotovostní | 1 880 kg |
| Objem nádrže | 60 litrů |
| Rok výroby | 2014 |
| Nájezd | 125 315 km |
| Cena | 919 900 Kč |

## TipCars

Macan Diesel*SportChrono*Navi*Top

**759 000 Kč** 

[link](https://www.tipcars.com/porsche-macan/suv/nafta/porsche-macan-s-diesel-sportchrono-navi-top-37157276.html)

![Image](/images/macan-tipcars.png)